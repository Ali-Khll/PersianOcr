بیش از نیمی از زنانی که سیگار میکشند و به سیگار کشیدن ادامه میدهند، به دلیل تاثیرات تنباکو خواهند مرد. به گفته این محقق ترک سیگار واقعا موثر است، و اگر هر چه زودتر سیگار کشیدن را ترک کنید، نتیجه بهتری خواهد داشت. مرگ زودهنگام نتایج تحقیق بر روی یک میلیون و ۲۰۰ هزار زن نشان میدهد حتی کسانی که کمتر از ۱۰ سیگار در روز می کشند، احتمالا زودتر میمیرند. به گفته پروفسور پیتو این نتیجه دقیقا در مورد مردان سیگاری هم صادق است. موسسه تحقیقاتی بیماریهای ریوی در بریتانیا میگوید چنانچه افراد تا قبل از ۳۰ سالگی سیگار را ترک کنند، چشم انداز سلامت آنها در دراز مدت بهتر خواهد بود. اما این موسسه در عین حال تاکید می کند که این به معنای این نیست که تا قبل از سی سالگی تا می توانید سیگار بکشید. دکتر پنی وودی، مدیر اجرایی موسسه تحقیقاتی بیماریهای ریوی، با اشاره به اینکه ترک سیگار هم می تواند روندی دشوار باشد، میگوید: بهترین چیز برای سلامتی این است که به هیچ وجه سیگار نکشید. این دوقلوها که اکنون ۱۲ هفته دارند، یک روز پس از تولد، روز ۲۷ ژوئیه (۶ مرداد) در بیمارستان گریت اورمند استریت لندن مورد عمل جراحی قرار گرفتند. آنجلا، مادر آنها که ساکن جنوب شرق لندن است، گفت که حال نوزادهای تپلی خندانش خوب است. خانم فورموسا گفت که در اسکن اوایل بارداری، از پزشکان شنید که دوقلوها به نظر بیش از حد به هم نزدیک هستند، به همین دلیل برای اسکن دقیقتر به بیمارستان دانشگاه کینگز کالج رفت. او گفت: بین هفته های ۱۶ و ۲۰ متوجه شدیم که آنها به هم چسبیده اند. نمی دانستم به چی فکر کنم. شوکه شده بودم و غصه داشتم. نمی دانستیم چه انتظاری داشته باشیم تا اینکه آنها به دنیا آمدند. پزشکان نمی دانستند که بچه ها از کجا به هم چسبیده اند. پرفسور آگوستینو پیرو، جراح مسئول این عمل، گفت که این عمل میبایست به صورت اورژانسی انجام میشد چرا که روده آنها بسته بود. آقای پیرو گفت: ما از نتیجه عمل بسیار خوشحالیم. نوزادان نیاز به معالجه بیشتر در آینده دارند ولی ما انتظار داریم که هر دو بتوانند زندگی شاد و سلامتی داشته باشند. به گفته مادر دوقلوها بچه ها در حال رشد هستند و وزنشان اضافه شده است. او گفت: کاری که تیم پزشکی برای دو دخترم انجام دادند عالی بود. وقتی که حامله بودم، می گفتند که احتمال زنده بودنشان تقریبا کم است. بنگاه انتشاراتی پیرسون می گوید که با گروه رسانه ای آلمانی برتلزمان به توافقی دست پیدا کرده که به سبب آن، دو شرکت ناشر پنگوئن و رندوم هاوس در یکدیگر ادغام خواهند شد. براساس توافق به دست آمده، این دو شرکت ناشر در قالب یک مجموعه واحد تحت نام پنگوئن رندوم هاوس اداره خواهد شد. گروه برتلزمان ۵۳ درصد از سهم این شراکت و پیرسون ۴۷ درصد از آن را در اختیار خواهند داشت. این دو بنگاه انتشاراتی هفته پیش از بحث بر سر انجام معامله ای مابین خود خبر دادند. در پایان هفته نیز گزارشی منتشر شد که حاکی از ارائه یک پیشنهاد به پنگوئن از سمت بنگاه خبری نیوز کورپوریشن بود. هفته نامه ساندی تایمز گزارش داد که نیوز کورپوریشن – مالک انتشارات هارپرکالینز – آماده ارائه پیشنهاد خرید کل سهام پنگوئن به صورت نقد و با قیمتی در حدود یک میلیارد پوند بود. هنگامی که هفته پیش اخبار آن مذاکرات منتشر شدند، ناظران صنعت چاپ گفتند که توافقاتی از این دست، یک واقعیت اجتناب ناپذیر هستند؛ به این دلیل که ناشران، جملگی به دنبال راهی برای تطبیق دادن خود با چشم انداز در حال تغییر صنعت چاپ و نشر هستند. آنان از بابت همه گیرتر شدن ایبوک ها و افزایش ضرباهنگ بسته شدن کتاب فروشی ها، در حال تحمل ضررهای سنگینی هستند. خیز سریع ایبوک ها، برای ناشران بدین معناست که باید در تلاش برای بالا بردن قدرت چانه زنی خود با سرویس دهندگان آنلاین  همچون آمازون – باشند. مارجوری اسکاردینو، مدیر عامل پیرسون که ریاستش در انتهای سال جاری به پایان می رسد، گفت: پنگوئن محبوب ترین بخش از تشکیلات پیرسون است. شراکت با رندوم هاوس، بخت و فرصتهای بیشتری را در اختیار هر دو ناشر قرار خواهد داد. تشکیلات جدید قادر خواهد بود که حضور بیشتری در دنیای به سرعت در حال تغییر کتابهای دیجیتال داشته باشد. علی مطهری، نماینده مجلس ایران می گوید با توجه به اینکه کارگردان فیلم لاله پیش از این در هالیوود سازنده فیلم های غیر اخلاقی بوده، باید از گذشته خود تبری بجوید. آقای مطهری در گفت و گو با خبرگزاری مهر در روز دوشنبه هشتم آبان گفت: این فیلم علاوه بر اشکال در سابقه کارگردان در حوزه محتوا هم دارای اشکال است. این نماینده مجلس با اشاره به تفکرات فمنیستی در محتوای فیلم گفت: قرار است در این فیلم جامعه ایران به شکل یک جامعه مردانه نشان داده شود که در آن حقوق زنان پایمال می شود. لاله نیز فردی است که با این ناهنجاریها مبارزه میکند و در نهایت پیروز میشود. این با واقعیت جامعه ما سازگار نیست. پیش از این هم روزنامه کیهان اسدالله نیک نژاد، کارگردان این فیلم را پورنو سازی معرفی کرده بود که طی دو دهه اخیر در هالیوود به تهیه فیلم های مستهجن و سکسی مشغول بوده است. پس از آن بود که جواد شمقدری رئیس سازمان سینمایی در جوابیه ای معیار را حال افراد خواند و همکاری اسدالله نیک نژاد با چنین فیلم هایی را کاملا غیر مستقیم و تنها در بخش های فنی پس از تولید و در نتیجه نه چندان مهم خواند. به گفته آقای مطهری صرف بودجه در حد هشت میلیارد تومان آن هم در شرایط اقتصادی امروزی شایسته این فیلم نیست. فیلم سینمایی لاله به گفته شفیع آقا محمدیان، رئیس مرکز گسترش سینمای مستند و تجربی، حول داستان زندگی لاله صدیق نخستین زن قهرمان ایرانی رالی است و با سرمایه گذاری پنج میلیارد تومانی این مرکز ساخته می شود. البته اخباری نیز مبنی بر سرمایه گذاری احتمالی شرکت های آمریکایی یا اروپایی برای ساخت این فیلم منتشر شد. این در حالی است که مرکز گسترش سینمای مستند و تجربی، تاکنون غالبا تولید و پخش فیلم های کوتاه، مستند و تجربی کم هزینه را بر عهده داشته و این از موارد معدودی است که مسئولیت تولید یک فیلم سینمایی پرهزینه را به عهده گرفته است. هفته گذشته و تنها ده روز پس از انتشار خبر صدور پروانه ساخت فیلم لاله ، خبرگزاری های ایران از استعفای دسته جمعی عوامل تولید این فیلم خبر دادند. آنها دلیل استعفای خود را عدم هماهنگیها، عدم پیشرفت کار و همچنین نبود آیندهای روشن برای تولید این فیلم اعلام کردند. فیلم زنگار و استخوان ساخته ژاک اودیار، فیلمساز برجسته فرانسوی، جایزه بهترین فیلم جشنواره لندن را از آن خود کرد. مراسم اختتامیه پنجاه و ششمین دوره جشنواره لندن شنبه شب برگزار شد و داواران بخش مسابقه که امسال قرار بود با این بخش اعتبار بیشتری را نصیب این جشنواره کنند، برندگان خود را اعلام کردند. در این مراسم که در «بنک کیوتینگ هاوس» در مرکز لندن 

برگزار شد، چهار جایزه مختلف به برندگان تعلق گرفت. سر دیوید هیر رئیس هیات داوران بخش مسابقه فیلمهای بلند، جایزه بهترین فیلم را به زنگار و استخوان اهدا کرد و درباره این فیلم گفت:«ژاک اودیار سبک منحصر به فرد خودش را دارد که شامل موسیقی، تدوین، نوشتن، فیلمبرداری، صدا، طراحی بصری و بازی میشود. او یکی از معدود فیلمسازان صاحب سبک در جهان است که میتواند از هر نشانه ای برای یک هدف استفاده کند: خلق. فیلم زنگار و استخوان پر است از قلب، خشونت و عشق.» زنگار و استخوان داستان رابطه مردی را به نام علی که در یک کلوب شبانه کار میکند با زنی به نام استفانی روایت میکند که بر اثر یک حادثه تلخ همه چیز در این رابطه به هم میریزد. اودیار در سال ۲۰۰۹ هم به خاطر فیلم پیامبر جایزه ای را در جشنواره لندن برده بود. هیات داوران این بخش همچنین از فیلمهای به دنبال لوسیا (میشل فرانکو) و نه (پابلو لورین) تقدیر کرد. در بخش مسابقه فیلمهای بلند جشنواره امسال، فیلمهایی چون در خانه (فرانسوا اوزون)، خلاء را پر کن (راما بورشتین)، هر روز (مایکل وینتر باتم)، لور (کیت شورتلند) و بچههای نیمه شب (دیپا مهتا) حضور داشتند. جایزه چهره تازه سینمای بریتانیا جایزه چهره تازه سینمای بریتانیا به سالی الحسینی کارگردان و نویسنده فیلمنامه برادر من شیطان تعلق گرفت. این جایزه به استعداد تازه ای در عرصه کارگردانی، تهیه کنندگی، نویسندگی فیلمنامه یا بازیگری به یک چهره تازه وارد در سینمای بریتانیا تعلق میگیرد. دیوید هیمن ، رئیس هیات داوران این بخش، درباره این فیلم گفت:«کارگردانی و نویسندگی سالی الحسینی بلوغ شگفت انگیزی را به نمایش میگذارد. فیلم از ژانر خود به طرز شاعرانه و ظریفی فراتر میرود و حس شگفت انگیزی خلق میکند.» جایزه ساترلند که به « فیلمسازی که اصیل ترین و خلاقانه ترین اثر جشنواره را در اولین فیلم بلند خود خلق کرده باشد» اهدا میشود، به فیلم حیوانات جنوب وحشی ساخته بن زیتلین تعلق گرفت. جایزه گریرسون برای بهترین فیلم مستند به آلکس گیبنی کارگردان و نویسنده فیلمنامه می ماکسیما کولپا: سکوت در خانه خدا تعلق گرفت. جایزه ویژه تیم برتون و هلنا بونهم کارتر تقدیر ویژه بی اف آی (موسسه فیلم بریتانیا) همان طور که از پیش اعلام شده بود نصیب تیم برتون و هلنا بونهم کارتر شد. گرک دایک رئیس بی اف آی در این مراسم گفت:« جوایز جشنواره لندن بی اف آی، ادای احترامی است به استعدادهای برجسته و به همین دلیل افتخار داریم که تیم برتون یکی از خلاق ترین کارگردانان سینما و هلنا بونهم کارتر یکی از بهترین بازیگران زن سینمای بریتانیا این عضویت ویژه را پذیرفتند؛ بالاترین عنوانی که موسسه فیلم بریتانیا میتواند به کسی اهدا کند.» جشنواره لندن که از دهم اکتبر آغاز شده، روز یکشنبه بیست و یکم اکتبر به پایان میرسد. این جشنواره بر خلاف جشنوارههای بزرگی چون کن و ونیز و برلین، بخش مسابقه قدرتمندی ندارد و تنها به عنوان «جشنواره جشنواره ها» گزیده ای از مهمترین فیلم های سال را از جشنوارههای دیگر جمع آوری و در لندن به نمایش میگذارد. امسال با تغییر مدیر جشنواره، به نظر میرسید که برگزار کنندگان سعی داشتند که با جدی تر کردن بخشهای مسابقه ای، بر اهمیت این جشنواره بیفزایند، اما عدم وجود هیات داوران شناخته شده و مهمتر انتخاب فیلمهایی در بخش مسابقه که پیشتر در جشنوارههای دیگر نمایش داشته اند، از اهمیت بخش مسابقه این جشنواره کاسته است. فیلم آرگو تصویرگر حاشیهای بر متن اشغال سفارت آمریکا در تهران است. پسزمینه فیلم، ایران سالهای پس از انقلاب و خشم یک دست ایرانیها در قبال آمریکا، سیاستها و حتی مردم آن است. اما دغدغه آرگو، به رغم همه کلیشه ها و سیاه و سفید کردنهای مرسوم ایدئولوژی هالیوودی، نه ضدیت با ایران که روبرو شدن با کابوسی درون ناخودآگاه تاریخی آمریکا است. داستان فیلم آرگو با چند دقیقه تصویر کارتونی از گذشته ایران و با همدلی و همدردی با رنج مردم ایران از کودتای ۲۸ مرداد سال ۳۲ آغاز می شود. دخالت مستقیم دولت آمریکا در این کودتا و بیست و پنج سال دیکتاتوری شاه پس از آن به عنوان دلایل موجه انقلاب ۵۷ به رسمیت شناخته شدهاند. در همهمه ورود نیروهای انقلابی شش تن از کارکنان سفارت از در پشتی فرار میکنند و در منزل سفیر کانادا پناه می گیرند. سازمان سیا در هالیوود شرکت فیلم سازی غیر واقعی تاسیس میکند و فیلم نامهای علمیتخیلی به نام آرگو خریداری میکند. مامور سیا، تونی مندز، در پوشش کارگردانی کانادایی با تظاهر به یافتن لوکیشن مناسب به ایران میآید و به همراه شش دیپلمات از بازار تهران دیدن می کند. در تیتراژ پایانی صحنههایی از بازنمایی فیلم از تهران در کنار عکسهای مستند و واقعی قرار میگیرند تا بر تلاش کارگردان از بازسازی بدون تحریف نماهایی از واقعیت تاریخی تأکید شود. همچنین مصاحبهای با جیمی کارتر که از موفقیت عملیات مندز سخن میگوید که به رغم امکان آن در بهبود چهره سیاسی کارتر تا سال ۹۷ میلادی محرمانه ماند و موفقیتش تنها به حساب دولت کانادا نوشته شد. کابوس آمریکایی در هویت جمعی آمریکایی که پس از جنگ جهانی دوم برای خود قدرت جهانی و مدافع ارزشهای لیبرال دموکراسی بودن را همزمان متصور میشد دو اتفاق کابوس وار و تروماتیک (روانآزارانه و یا ضربه شکاننده روحی) نقش عمدهای بازی می کنند. نخست واقعه گروگان گیری دیپلمات های آمریکایی در تهران و دیگری یازده سپتامبر. برخلاف چالشهایی مانند جنگ ویتنام و عراق که شکافی را در میان جامعه آمریکایی ایجاد کرد، پاسخ حّسانی بلافاصله جامعه آمریکا به یازده سپتامبر و گروگان گیری پاسخی متحدکننده از طریق همذات پنداری عمومی با قربانیان این دو واقعه بود. یعنی در هردو واقعه دولت و ملت آمریکا موقعیت قربانی را با یقینی اخلاقی برای خود برگزیدند. دولت آمریکا از چنین احساس مشترکی، از طریق حمله به افغانستان و عراق و درونی کردن پارادیم امنیتی در ذهن و نحوه زیست شهروندان آمریکایی، استفاده ابزاری کرد و بدین سان یازده سپتامبر تخلیه روانی بلافاصلهای یافت. ترس، تحقیر و ترومای محصول تجربه ۴۴۴ روزه آنچه رسانههای آمریکا گروگان گرفته شدن کل این کشور میخواندند، استیصال دولت جیمی کارتر و شکست پاسخهای نظامی و کماندویی از جنس عملیات طبس، اما پس از ۳۳ سال هنوز تخلیهای عینی نیافته است. گروگانگیری از این منظر ترس تحلیل نشده و بدون رهایی و مفرّی در ذهن جمعی امریکایی است. همزمان این ترس سیال و بی شکل در سی و سه سال گذشته به کار شکل دهی به سویه های بسیاری از سیاستهای اقتدارطلبانه امریکا، به ویژه در برابر ایران، و پذیرفته شدن این سیاستها از طرف ناخودآگاه جامعه امریکایی آمده است. یعنی بحرانی سیاسی، با غوغای رسانه ای ابتدا به کابوس و ترومایی ملی بدل شده و آنگاه روایتی ابزاری شده از این تروما به زبان سیاست قدرت حاکمان آمریکا ترجمه شده است. از این منظر به رغم گذشتن سی و سه سال، گروگان گیری منشاء واقعی تعین بخش و مشروعیتزا، اما در سطحی ناخودآگاه، برای رفتار ایدئولوژیک حاکمان آمریکا در برابر بحران هسته ای ایران است. اینکه آرگو به تخیل و یا فانتزی از واقعهای مشابه طبس ولی این بار با نقش پیروزمندانه و یا جانفشانانه دادن به کماندوهای آمریکایی نمیپردازد جای تأمل دارد. راه حل آرگو، از طریق به مرکز صحنه آوردن حاشیهای فراموش شده در خود واقعیت، بازیگوشانه، خلاقانه و انعکاسی است: فیلمی از هالیوود درباره موفقیت هالیوود در پروژه ای که دولت آمریکا در آن شکستخورده است، آنهم بدون اینکه کسی کشته شود و یا خونی بریزد. کارکرد آرگو روان درمانی روح جمعی آمریکایی است. در بحبوحه بالا گرفتن دوباره تنش میان ایران و غرب، به جای فرار از سرچشمه کابوس وار و مه آلود این روابط، از منظر غربی، با جسارت به درون آن میرود. در صحنه ای کلیدی از فیلم، ماشین گروه به ظاهر فیلم ساز، یعنی دیپلماتهای آمریکایی، از دو سو در میان تظاهراتی ضدامریکایی گیر می کند که مشغول آتش زدن پرچم آمریکاست. بازاجرای کابوس قربانیان فیلم همزمان با دادن پایانی خوش سازوکاری برای کابوسزدایی است. به علاوه دادن نقشی فعالانه به شش کارمند سفارت در طرح نجات خود، به عنوان دستاندرکار فیلم ظاهری آرگو، آنها را از قربانی صِِرف بودن رها میکند و به آنها عاملیتی میدهد که سویهروانی آزادکنندهای دارد. این کابوسزدایی بیش از همه جا در شوخی مرکزی فیلم در تکرار مدام بازی زبانی با خود کلمه آرگو مشخص میشود که ترجمه منزّه آن میشود گورت را گم کن. جملهای که اشارهاش را بیش از همه باید به خود این ترس و گذشته حلنشده و مساله دار روح جمعی امریکایی گرفت. هالیوود به مثابه خود سیاست قهرمان اصلی آرگو نه مندز مامور سازمان سیا، که خود هالیوود یا جوهر بالقوه هالیوود به مثابه حیطهای مفهومی است. در آرگو هالیوود با خود رابطهِ بازتابی متناقض و پیچیدهای دارد. در یکی از تعلیق های اصلی آرگو، ماموران سپاه فرودگاه مهرآباد در فرآیند بازجویی از گروه آمریکایی پس از شنیدن داستان و دیدن تصاویری کارتونی از صحنههای فیلم آرگو با آن همذات پنداری میکنند: داستانی علمیتخیلی از قیام دهقانان و کارگران با کمک موجوداتی از سیارات دیگر برضد شاهی ستمگر. این ماموران خشمگین آنگاه مانند کودکانی پرهیجان به تعریف با آب و تاب قصه این فیلم برای یکدیگر می پردازند. ادعای خلع سلاح شدن حتی دشمن در برابر ماشین رویاسازی هالیوود، میل پنهان هالیوود برای عبور از مرزها و زبان جهانی ایدئولوژی آمریکایی شدن است. ادعایی که به رغم غلّوآمیز بودن حقیقتی در خود دارد: هالیوود نه تنها بازنمایاننده بلکه دیکته کننده منطق تخیل و نظم عرصه نمادین در ذهنیت جمعی آمریکایی و فراتر از آن شهروندان آمریکایی شده دهکده به ظاهر جهانی است. تنها توصیفی از چگونه تخیل میکنیم نیست بلکه دستور زبان چگونه باید تخیل کرد است. حساسیت بیشاز حد نگاه ایرانی به نحوه بازنمایی خود در هالیوود نشانهای از درونی شدن منطق تخیل هالیوود در ذهنیت ایرانی است. دولتمردان جمهوری اسلامی و اپوزیسیون آن با یکدیگر در این حساسیت شریک هستند. تخیل هالیوود اما تنها تخیل مردمان صرف نیست بلکه با تصّور واقعی ماشین حکومتی، سیاسی و نظامی آمریکا از خود نیز همپوشانی میکند و از این منظر باید دوچندان جدی گرفته شود. با این حال هالیوود امری یکپارچه و متحد نیست و سویه های مختلف سیاسی آمریکا، جمهوریخواه و دموکرات، جنگ افروز و ضدجنگ در آن جایی دارند. کارگردان فیلم، بن افلک، به همراه جورج کلونی تهیه کننده آن، به سویه ای متعلق اند که در برابر جریان اصلی جنگ طلبانه در زمان جورج بوش اعتراض کردند. ارجاع های مدام منتقدانه و تمسخرآمیز آرگو به هالیوود را از این منظر باید تاویل کرد: نشان دادن لوگوی معروف تپه هالیوود ولی به شکلی شکسته و مضمحل و یا گفتن اینکه نه تنها پروژه فیلمنامه علمیتخیلی آرگو که قرار است هرگز ساخته نشود بلکه کل هالیوود دروغین و کاذب است، تلاش فیلمی هالیوودی برای ایجاد فاصله میان خود با جریان های اصلی هالیوود است. با کمی ساده سازی باید گفت، آرگو با این فاصله گذاری با جریان اصلی هالیوود و بالطبع جریانهای قدرتمند سیاست آمریکا، امکان تخیل راه حل نرم و غیرنظامی بحران امروز ایران و آمریکا را، چیزی مانند راه حل فرار شش کارمند سفارت در فیلم و احتمالاً تحریم های اقتصادی اوبامایی، به صورت ضمنی پیشنهاد میکند. شوخی تکرار شونده گورت را گم کن، گذشته را میتاراند تا خواسته یا ناخواسته جایی برای شعار انتخاباتی اوباما یعنی حرکت به سوی آینده بازکند. از این منظر آرگو میل سویه پیشروتر هالیوود به داشتن عاملیتی سیاسی نه تنها در عرصه نمادین که در خود سیاست قدرت است. ما و آنها: دیگریسازی چهره ایرانی سازوکار ایدئولوژیک آرگو نه در تحریف پاره های واقعیت که در نحوه بازچیدمان آنها است. این پارهها گاه بینقص تصویر میشوند ولی جزییاتی در آن تغییر کرده و یا ترتیب زمانی آنها جابجا شده و یا از چارچوبی که در آن رخ دادهاند خارج شدهاند: کودکان کار به بازسازی ریزریز شده اسناد محرمانه سفارت میپردازند؛ ماموران سپاه و یا کمیته کسی را از خانه بیرون می کشند، در خیابان با گلوله میکشند و جنازه اش را رها میکنند و جنازه های دارزده شده از جرثقیل ها آویزان است. با این حال آرگو نه سازنده که تنها میراثدار چهره دیگریشده ایرانی در سه دهه گذشته هالیوود است و هرچند در شکلی محافظهکارانه، از منطق دیگریسازی هالیوود که در فیلمهایی مثل بدون دخترم هرگز با شدت استفاده شد فاصله می گیرد: خدمتکار ایرانی سفیر کانادا، سحر، زندگی خود را برای نجات جان کارمندان سفارت به خطر میاندازد، مترجم ایرانی گروه از آنان در برابر خشم ضد آمریکایی بازاریان دفاع میکند و ایرانیها هرازگاهی اجازه سخن گفتن از درون منطق خود را یافته اند. پیرمرد بازاری که به گروه حمله میکند از تنفرش از آمریکایی ها به دلیل مرگ پسرش در زندان شاه میگوید و سخنگوی گروگانگیرها زن جوانی است که به نقض حقوق بشر توسط آمریکا حملهای مستدل می کند. هرچند در خوانشی شکاکانه در خدمت غربیها بودن تنها دو شخصیت خوب ایرانی، میل پنهان هالیوود به ابقای نظم پیشین امور را برملا میکند و بازنمایی دلیل عمل تبهکاران داستان، خود دوگانه تبهکار و قربانی را مستحکم تر و قابل پذیرشتر می کند. از چنین منظری همدلی نخستین فیلم نیز سازوکاری برای پرداخت پیشگیرانه هزینه گناه و مسوولیت خودآگاه تاریخی آمریکایی در برابر کودتای سال ۳۲ و عواقب آن است. چنین تمهیدی اجازه عایق بندی و یا جداسازی رنج ایرانیان به مثابه دادههای تاریخی ابتدای فیلم از اصل فیلم و همزمان مجوز نمایش ندادن تجربه رنج دیگری ایرانی است. اصل فیلم آنگاه میتواند به تجربه رنج جامعه آمریکایی، که با همذات پنداری با رنج فردی تک تک گروگان ها انسانی میشود، منحصر شود. آرگو البته به ناتوانی خود به درک تجربه دیگری، یعنی ایران، خودآگاه است: تاریخ ایران با تصاویر کارتونی در ابتدای فیلم روایت میشود و انقلاب ایران با داستانی علمیتخیلی شبیهسازی میشود که تنها با دخالت نیروهای فرازمینی، ممکن گشتهاست. کودتای ۲۸ مرداد سال ۳۲ کابوس یا ترومایی زنده در ناخودآگاه جمعی ایرانی است. به عنوان پارهای از گذشته هنوز به حال و آینده ما ایرانیان تعین و شکل میدهد. آنقدر زنده است که تنها گروه سیاسی انکارکننده واقعیت آن، یعنی سلطنتطلبان، قادر به توجیه و فراموش کردن یکبار برای همیشه آن نیستند و خود را در هر لحظهای ناگزیر به انکار دوباره آن میبینند. ۲۸ مرداد امکان پذیرش موقعیت قربانی را برای روح جمعی ایرانی فراهم میکند که در تخیل خود از تاریخ، فرصتی ممتاز برای دموکراتیک شدن را از دسترفته می بیند. کابوس قربانی را دستنخورده و نکاویده نگه داشتن اما شرایط را برای رشد اشکال تحریف شده سیاسی فراهم میکند. انقلاب سال ۵۷، با برجستهکردن خواسته استقلال، پاسخی رهاییبخش و کابوسزدایانه به آسیب ۲۸ مرداد بود. لحظهای از تاریخ، به مثابه صحنه نمایش جمعی نیروهای اجتماعی محذوف و انکارشده، که توان رواندرمانی جمعی آن از دستگاه رویاسازی هالیوود به مراتب بیشتر است. گروگانگیری ۱۳ آبان ۵۸ اما هدایت و کانالیزه کردن ابزاری ترس باقیمانده این کابوس به سیاست رنجش و نفرت بود. در همهمه رقابت نیروهای انقلابی برای تصاحب ماشین دولتی، طرفداران آیتالله خمینی با ترفندی استراتژیک، مفهوم ایجابی و اثباتی استقلال را در شکل منفی و سالبه امریکاییستیزی تحریف کردند. آنچه آیتالله خمینی انقلاب دوم خواند درواقع کودتایی بر ضد انقلاب و برای به انحصار در آوردن آن از جانب تنها یکی از گروههای شرکتکننده در آن بود. نابینایی مهم آرگو در یکی کردن خشم مردمی از پایین شکل گرفته انقلاب ۵۷ با نفرت هدایت شده از بالای گروگانگیری و در امتداد منطقی خواندن این دو است. تراژدی در این است که نابینایی دوربین آمریکایی به این تفاوت اساسی در وضعیت دیگری – یعنی تفاوت انقلاب و گروگانگیری و یا تفاوت انقلاب و جمهوری اسلامی  با نابینایی بسیاری از نیروهای پشیمان انقلاب ۵۷ همپوشانی میکند. این کنایه تاریخ است که قدرتمندترین نیروی نظامی و اقتصادی جهان، امریکا، برای جنگافروزی و ایجاد سیاست ترس و مسلمانستیزی در شهروندانش خود را در مقام قربانی یازده سپتامبر و گروگان گیری میگذارد و دولت ایران از سویی داعیه رهبری جهان اسلام و قدرت منطقهای شدن دارد و از سویی خود را قربانی مظلوم آمریکا میداند. در سه دهه گذشته کانالیزه کردن و هدایت این ترسها عنصری مهم در رقابت میان گروههای درون حاکمیت، هم در ایران و هم آمریکا بوده است: از رقابت میان ریگان و کارتر در سال ۶۰، تا محور شرارت خواندن ایران توسط جورج بوش، تا پررنگ بودن نقش ایران در مناظرههای اخیر اوباما و رامنی، هیولاسازی از ایران پایه برسازنده سیاستخارجی امروز آمریکاست. در ایران که نداشتن رابطه سیاسی با آمریکا شرط لازم برای کابوسسازی هرچه بیشتر است، مسابقه برسر آمریکاستیزی و سنگ انداختن برسر برقراری این رابطه سیاسی مولفه اصلی رقابت گروههای مختلف جمهوری اسلامی در سه دهه گذشته بودهاست. در آمریکا آنچه بیش از همه قربانی این ترسها بوده آزادی شهروندی با توجیه امنیت ملی بودهاست و در ایران هم آزادی شهروندی و هم استقلال: حاکمان ایران هرگونه مبارزه مردمی و دموکراسی خواهانه را به آمریکا منتسب میکنند و کوچکترین نقدی را آب به اسیاب آمریکا ریختن میدانند و عدهای از مخالفان جمهوری اسلامی در نفی بلاواسطه سیاست منحرف نفرت از امریکا، و یا احساس ناتوانمندی دربرابر شرایط موجود، استقلال را امری تاریخ مصرف گذشته میدانند و دانسته یا نادانسته به استقبال تحریم و جنگ و دعوت از دخالت سیاسی نیروهای خارجی می روند. واقعه گروگان گیری گرهگاهی است که دو ملت آمریکا و ایران در آن به گروگان ترسها و کابوسهایی گرفتهشدهاند که از طریق دولتهایشان مدیریت و مهندسی ابزاری شدهاند. چنین شرایطی به راه حلی بسیار فراتر از راه حلهای سینمایی نیاز دارد. با این حال آرگو واجد سویه ای از حقیقت است: شرط لازم حرکت به سوی آینده رهاشدن از احساس قربانی بودن در گذشته و پذیرفتن عاملیت و توانمندی در زمان حال است. کمیسیون مستقل انتخابات افغانستان به بیبیسی گفته که انتخابات ریاست جمهوری در ۱۶ حملفروردین ۱۳۹۳ (۵ آپریل ۲۰۱۴) برگزار خواهد شد. نورمحمد نور سخنگوی این کمیسیون روز سه شنبه (۹ عقربآبان) در گفتگویی با وحید پیکان خبرنگار بیبیسی گفت که در مورد تعیین این تاریخ با حامد کرزی، رئیس جمهوری هم مشورت شده است. به این ترتیب گمانهزنیها در باره برگزاری انتخابات زودهنگام یا دیرتر از موعد پیشبینی شده در قانون پایان یافته است. حامد کرزی رئیس جمهوری قبلاً گفته بود که احتمال پیش کشیدن انتخابات وجود دارد. در ماههای گذشته برخی از منتقدان آقای کرزی این احتمال را مطرح کرده اند که آقای کرزی ممکن است زمینه برگزاری انتخابات در موعد مقرر را فراهم نکند و دیرتر از وقت قانونی پایان کار خود در قدرت بماند. دوره پنج ساله ریاست جمهوری آقای کرزی رسما در ماه آگست سال ۲۰۱۴، حدود سه ماه بعد از انتخابات ریاست جمهوری، تمام می شود. آقای نور گفت که همزمان با برگزاری انتخابات ریاست جمهوری، انتخابات شوراهای ولایتی هم برگزار خواهد شد. او افزود که قرار است فردا (چهارشنبه، ۱۰ عقربآبان) کمیسیون انتخابات جدول زمانی برای روند برگزاری انتخابات رسما در یک کنفرانس خبری اعلام شود. شفافیت از نظر بسیاری از محافل سیاسی افغانستان، سومین انتخابات ریاست جمهوری این کشور اهمیت حیاتی دارد و باید برای آن تدابیر جدی روی دست گرفته شود. قبلا شماری از احزاب سیاسی در افغانستان هشدار داده بودند که اگر حکومت در برگزاری انتخابات شفاف و عادلانه جدی عمل نکند، حوادث تلخ در انتظار این کشور خواهد بود. در همایشی که در کابل به تاریخ ۲۶ میزانمهر در کابل برگزار شد، دهها حزب سیاسی، نهادهای مدنی و یک سازمان ناظر بر انتخابات یک بسته پیشنهادی را در مورد برگزاری انتخابات تصویب کردند تا به حکومت ارائه دهند. فاضل سانچارکی سخنگوی ائتلاف تغییر و امید به رهبری عبدالله عبدالله از گروههای اپوزیسیون حکومت در صفحه فیسبوک خود تاکید کرده که پس از اعلام جدول زمانی برای برگزاری انتخابات، باید اقدامات جدی روی دست گرفته شود تا قانون انتخابات به تصویب برسد. در حال حاضر امور انتخابات بر اساس قانونی که با یک فرمان تقنینی رئیس جمهوری اجرایی شده، به اجرا می‎شود. امنیت سخنگوی کمیسیون انتخابات همچنین گفت که همزمان با اعلام این جدول زمانی، مقامهای وزارت داخلهکشور و وزارت دفاع هم برنامه های خود را در باره امنیت انتخابات اعلام کنند. همزمان با برگزاری این انتخابات، ماموریت نظامی نیروهای بین المللی در افغانستان تمام می شود و روند انتقال مسئولیت های امنیتی به نیروهای داخلی هم به پایان می رسد. اخیرا گروه بین المللی بحران در گزارشی هشدار داده است که اگر دولت افغانستان تدابیر لازم را از همین حالا روی دست نگیرد و وضعیت به همین منوال ادامه یابد، برگزاری انتخابات شفاف ممکن نخواهد بود. این گروه که مقر آن در بروکسل است، همچنین هشدار داده که اگر این انتخابات به صورت شفاف برگزار نشود و تدابیر جدی در زمینه امنیت به اجرا درنیاید، افغانستان با احتمال سقوط دولت و آغاز جنگهای داخلی مواجه خواهد شد. دولت افغانستان اما این گزارش را به بیهوده خوانده و منابع دولتی گفته اند که دولت برای مقابله با هر وضعیتی آماده است و انتخابات هم شفاف خواهد بود. مقامات ولسوالی سیاگرد ولایت پروان میگویند که کمبود نیروهای امنیتی موجب افزایش ناامنی و تقویت حضور طالبان در این ولسوالی شده است. به گفته این مقامات در بخش های از این ولسوالی حکومت تسلط ندارد و تنها چهل مامور پلیس در این ولسوالی مستقر هستند. سیاگرد یکی از ولسوالیهای پر جمعیت ولایت پروان است و این ولایت را با بامیان در مرکز افغانستان وصل میکند. شماری از باشندگان این ولسوالی نیز به بی بی سی گفته اند که از عملکرد پلیس محلی و طالبان به تنگ آمده اند و در این مورد از دولت مرکزی خواهان کمک شده اند. نگرانیها در مورد ناامنی در ولسوالی سیاگرد زمانی بالا گرفت که دهها نفر از مردم علیه پلیس محلی در این ولسوالی دست به تظاهرات زدند و ادعا کردند که پلیس محلی ملای محل آنها را کشته است. محمد صدیق صدیقی ولسوال سیاگرد نیز در گفتگوی با بی بی سی پذیرفت که این ملا پس از گفتگوی لفظی با پلیس محلی کشته شده است. آقای صدیقی گفت:  او اصلا ملا امام مسجد مرکزی شهر نبود. تنها به نام ملا بوده است. یک روز در تبلیغ خود به پلیس محلی اشاره کرده بود. بعد از آن میان او و پلیس محلی جدال لفظی صورت گرفته. اما عبدالبصیر سالنگی والی پروان موجودیت ناامنی در این ولایت را رد میکند. او گفت:کمبود پلیس وجود دارد اما این اینکه این مسئله موجب ناامنی شده است، درست نیست. همیشه وضعیت سیاگرد زیر نظر ما است و عملیات نظامی را علیه طالبان در آنجا انجام دادیم. پلیس محلی هم برای تقویت امنیت در آنجا هستند. وزارت داخله افغانستان گفته است که ۳۰۰ پلیس محلی را برای تامین امنیت دره غوربند و به ویژه ولسوالی سیاگرد در این دره مستقر ساخته اما شماری از مردم محل شکایت دارند که پلیس محلی خود در ایجاد ناامنی در آنجا نقش دارد. علاوه بر شکایت ساکنان محل، اخیرا مسافران بامیان هم که از این مسیر میگذرند، از ناامنی راههای منتهی به بامیان در دره غوربند شکایت دارند و چند بار در بامیان و کابل تظاهرات کردند. گروهی از نمایندگان پارلمان بریتانیا استفاده از کمک های مالی این کشور برای تقویت نهادهای حکومتی پایدار در افغانستان را بی حاصل دانسته اند. اعضای کمیته توسعه بین المللی در پارلمان بریتانیا در گزارشی به وزارت توسعه بین المللی این کشور توصیه کرده اند بودجه کمک به افغانستان را به جای تلاش برای تقویت تشکیلات سیاسی آن کشور، به اجرای طرح های عمرانی به منظور نجات افغان ها از فقر اختصاص دهد. بودجه وزارت توسعه بین المللی بریتانیا برای کمک به افغانستان به ۱۷۸ میلیون پوند در سال می رسد. تهیه کنندگان این گزارش هشدار داده اند که صرف منابع مالی برای تقویت دولت افعانستان نتیجه نامعلومی دارد و دلیل آن را ضعف دولت کنونی این کشور عنوان کرده اند. به گفته آنان، هدف کنونی وزارت توسعه بین المللی بریتانیا برای ایجاد تشکیلات سیاسی با کفایت در افغانستان با موانعی مانند فقدان امنیت، تلاش ناکافی دولت کنونی و ناتوانی در دستیابی به صلح با طالبان مواجه است و نمی توان به تحقق آن چشم داشت. سر مالکوم بروس، رئیس کمیته تهیه کننده این گزارش گفته است: توانایی وزارت توسعه بین المللی در ایجاد یک نظام سیاسی پایدار در افغانستان با تردید روبروست اما بریتانیا قطعا می تواند در راستای توسعه عمومی افغانستان موثر باشد. در این گزارش از ناتوانی دولت بریتانیا در عمل به وعده خود در حمایت از حقوق زنان افغان نیز انتقاد شده و آمده است که در سال های اخیر، شرایط زنان در آن کشور بدتر شده و بریتانیا در این زمینه کوتاهی کرده است. این گروه از نمایندگان پارلمان بریتانیا وزارت توسعه بین المللی را متهم کرده اند که بیش از حد به شرکت های مشاوره خصوصی و کارکنان آنها در کابل وابسته شده در حالیکه مدت خدمت کارمندان اعزامی این وزارتخانه در افغانستان هم کوتاه تر از آن است که بتوانند در مورد راهکارهای موثر اظهار نظر کنند. وضعیت زنان در این گزارش آمده است که رفتار با زنان در افغانستان پس از خروج نیروهای خارجی در سال ۲۰۱۴محکی برای تشخیص این موضوع است که آیا در طول ده سال گذشته، ما در زمینه بهبود وضعیت مردم عادی افغانستان موفق بوده ایم یا نه. کمیته توسعه بین المللی پارلمان بریتانیا در عین حال از ادامه اختصاص بودجه قابل توجهی برای کمک به افغانستان حمایت کرده و افزوده است که چنین اقدامینشانه تعهد ماست به میلیون ها فرد افغان که در برابر طالبان مقاومت کرده اند و سربازان بریتانیایی که در آن کشور جان باخته اند. در مورد شرایط افغانستان پس از سال ۲۰۱۴، اعضای کمیته پارلمانی گفته اند که خروج نیروهای بریتانیایی از ولایت هلمند قبل از سال ۲۰۱۴ می تواند باعث از دست رفتن نتیجه تمامی تلاش هایی شود که برای استقرار امنیت در این ولایت صورت گرفته است. این گزارش توصیه می کند که با نزدیک شدن سال ۲۰۱۴، وزارت توسعه بین المللی اقدامات خود را بر کمک به دولت افغانستان در ارائه خدمات به مردم در سطح محلی متمرکز کند. در واکنش به این گزارش، سخنگوی وزارت توسعه بین المللی بریتانیا گفته است که این وزارتخانه به فعالیت های موثر در توسعه افغانستان، ریشه کنی فقر و کمک به گروه های آسیب پذیر در آن کشور متعهد است. وی تاکید کرده که حراست از حقوق زنان همواره در کانون برنامه های این وزارتخانه در افغانستان قرار داشته و افزوده است که کمک های مالی در این زمینه به حضور دو میلیون و دویست هزار دختر دانش آموز در مدارس کمک کرده است. به گفته سخنگوی وزارت توسعه بین المللی بریتانیا، بودجه بریتانیا برای برنامه توانمندی جامعه مدنی در افغانستان تامین کننده نیمی از کمک های مالی به سازمان های زنان در آن کشور است. وی در عین حال این نظر کمیته توسعه بین المللی پارلمان را تایید کرده که هنوز هم چالش های عمده ای در افغانستان وجود دارد و افزوده است که: به همین دلیل هم وزیر توسعه بین المللی وعده داده است به اقدامات بیشتری دست خواهد زد تا به زنان افغانستان فرصت بیشتری داده شود که بتوانند در مورد امور تاثیرگذار بر زندگی خود تصمیم گیری کنند. واکنش دولت افغانستان اما مقام های افغانستان این گزارش راا، رد می کنند و میگویند یافته های این گزارش، با واقعیت های کنونی افغانستان همخوانی ندارد. ویس برمک وزیر توسعه روستاها در افغانستان، در مصاحبه با بی بی سی گفت، در یک دهه گذشته تحولات فوق العاده و انکار ناپذیری در افغانستان رخ داده است، افغانستان ۲۲ برنامه توسعه ای را روی دست دارد که جامعه جهانی نیز در کنفرانسی که در ماه جولای (ژوییه) در ژاپن برگزار شد، بر این برنامه ها را تائید کردند. آقای برمک همچنین گفت، اگر جامعه بین المللی به تعهداتی که در کنفرانس شیکاگو و کنفرانس توکیو، به افغانستان سپرده است، عمل کند، جایی برای هیچ نگرانی باقی نمی ماند. این مقام دولت افغانستان هرچند این گزارش و گزارشهای مشابه را رد می کند، اما معتقد است که افغانستان با مشکلات جدی روبرو است. او می گوید کشوری را که در بیش از چهار دهه گذشته درگیر جنگ و منازعات شدید داخلی و منطقه ای بوده است، نمی توان در یک دهه ساخت. اما آقای برمک امیدوار است که حمایت وسیع مردم از نظام کنونی، حمایت های بین المللی و تعهدات آنها به ادامه کمک به بازسازی و تقویت نیروهای امنیتی افغانستان، به این کشور توانایی آن را می دهد تا از عهده حل این مشکلات به خوبی بیرون آید.
